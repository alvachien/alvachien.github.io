---
layout: post
title: 钱氏家训
date: 2009-12-06 17:11
author: alvachien
comments: true
tags: [钱氏家族, 钱氏家训]
categories: [随心随笔]
---
<table border="1" cellspacing="0" cellpadding="2" width="733">
<tbody>
<tr>
<td width="48" valign="top">个人</td>
<td width="683" valign="top">心术不可得罪于天地，言行皆当无愧于圣贤。曾子之三省勿忘。程子之中箴宜佩。持躬不可不谨严。临财不可不廉介。处事不可不决断。存心不可不宽厚。尽前行者地步窄，向后看者眼界宽。花繁柳密处拨得开，方见手段。风狂雨骤时立得定，才是脚跟。能改过则天地不怒，能安分则鬼神无权。读经传则根柢深，看史鉴则议论伟。能文章则称述多，蓄道德则福报厚。</td>
</tr>
<tr>
<td width="48" valign="top">家庭</td>
<td width="683" valign="top">欲造优美之家庭，须立良好之规则。内外六闾整洁，尊卑次序谨严。父母伯叔孝敬欢愉。妯娌弟兄和睦友爱。祖宗虽远，祭祀宜诚。子孙虽愚，诗书须读。娶媳求淑女，勿计妆奁。嫁女择佳婿，勿慕富贵。家富提携宗族，置义塾与公田，岁饥赈济亲朋，筹仁浆与义粟。勤俭为本，自必丰亨，忠厚传家，乃能长久。</td>
</tr>
<tr>
<td width="48" valign="top">社会</td>
<td width="683" valign="top">信交朋友，惠普乡邻。恤寡矜孤，敬老怀幼。救灾周急，排难解纷。修桥路以利从行，造河船以济众渡。兴启蒙之义塾，设积谷之社仓。私见尽要铲除，公益概行提倡。不见利而起谋，不见才而生嫉。小人固当远，断不可显为仇敌。君子固当亲，亦不可曲为附和。</td>
</tr>
<tr>
<td width="48" valign="top">国家</td>
<td width="683" valign="top">执法如山，守身如玉，爱民如子，去蠹如仇。严以驭役，宽以恤民。官肯著意一分，民受十分之惠。上能吃苦一点，民沾万点之恩。利在一身勿谋也，利在天下者必谋之；利在一时固谋也，利在万世者更谋之。大智兴邦，不过集众思；大愚误国，只为好自用。聪明睿智，守之以愚；功被天下；守之以让；勇力振世，守之以怯；富有四海，守之以谦。庙堂之上，以养正气为先。海宇之内，以养元气为本。务本节用则国富；进贤使能则国强；兴学育才则国盛；交邻有道则国安。</td>
</tr>
</tbody>
</table>
<hr />《武肃王遗训》
      余自束发以来，少贫苦，肩贩负米以养亲，稍有余暇，温理《春秋》，兼读《武经》。十七而习兵法，二十一投军。适黄巢叛，四方豪杰并起。唐室之衰微，皆由文官爱钱，武将惜命，托言讨贼，空言复仇，而于国计民生全无实济。余世沐唐恩，目击人情乖忤，心忧时事艰危，变报络绎，社稷将倾。余于二十四得功，由石镜镇百总，枕甲提戈，一心杀贼，每战必克。大江以内十四州军，悉为保障，故由副使迁至国王。垂五十余年，身经数百战，其间叛贼诛而神人快，国宪立而忠义彰。无如天将降祸，霸主频生。余固心存唐室，惟以顺天而不敢违者，实恐生民涂炭，因负不臣之名，而恭顺新朝，此余心之隐痛也。尔等现居高官厚禄，宜作忠臣孝子，做一出人头地事，可寿山河，可光俎豆，则虽死犹生。倘图眼前富贵，一味骄奢淫佚，死后荒烟蔓草，过丘墟而不知谁者，则浮生若梦矣。十四州百姓，系吴越之根本。圣人有言：敬事而信，节用而爱人，使民以时。又云：恭则不侮，宽则得众，信则民任焉，敏则有功，惠则足以使人。又云：省刑罚，薄税敛。又云：惟孝友于兄弟。此数章书，尔等少年所读，倘常存于心，时刻体会，则百姓安而兄弟睦，家道和而国治平矣。至元渊、元琛、元瑶、元璜、元勖、元僖，俱系幼稚，不特现在之饮食、教训，均宜尔等加意友爱，即成人婚配，亦须尔等代余主持。元琏、元耀、元璃等中年逝世，遗子尚小，亦宜教育怜惜，视犹己子，毋分彼此。将吏士卒，期于宽严并济，举措得宜，则国家兴隆。余之化家为国，凤篆龙纶，堆盈几案，实由敬上惜下，包含正气，而能得此。每慨往代衰亡，皆由亲小人远贤人，居心傲慢，动止失宜之故。正所谓德薄而位尊，智小而谋大，未有不遭倾覆之患也。尔等各守郡符，须尊吾语。余自主军以来，见天下多少兴亡成败，孝与亲者十无一二，忠于君者百无一人。是以，
第一，要尔等心存忠孝，爱兵恤民。
第二，凡中国之君，虽易异姓，宜善事之。
第三，要度德量力而识时务，如遇真主，宜速归附。圣人云：顺天者存。又云：民为贵，社稷次之。免动干戈，即所以爱民也。如违吾言，立见消亡，依我训言，世代可受光荣。
第四，余理政钱唐五十余年如一日，孜孜兀兀，视万姓三军，并是一家之体。
第五，戒听妇言而伤骨肉。古云：妻妾如衣服，兄弟如手足，衣服破犹可新，手足断，难再续。
第六，婚姻须择阀阅之家，不可图美色，而与下贱之人结缡，以致污辱门风。
第七，多设养济院，收养无告四民，添设育婴堂，稽察乳媪，勿致阳奉阴违，凌虐幼孩。
第八，吴越境内绫绢绸绵，皆余教人广种桑麻。斗米十文，亦余教人开辟荒亩。凡此一丝一粒，皆民人汗渍辛勤，才得岁岁丰盈。汝等莫爱财，无厌征收，毋图安乐逸豫，毋持势而作威，毋得罪于群臣、百姓。
第九，吾家世代居衣锦之城郭，守高祖之松楸。今日兴隆，化家为国，子孙后代，莫轻弃吾祖先。
第十，吾立名之后，在子孙绍续家风，宣明礼教。此长享富贵之法也。倘有子孙不忠不孝不仁不义，便是坏我家风，须当鸣鼓而攻。千叮万嘱，慎体吾意，尔等勉旃，毋负吾训。
